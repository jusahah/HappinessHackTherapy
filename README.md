# HappinessHackTherapy

### Ohjeet 

Tehtäväsi on etsiä tekstin joukosta numerot ja summata ne yhteen. Kirjoita saamasi summa joko näppäimistöä (desktop) tai numeropadia (mobile) käyttäen. Ohjelma kirjaa vastauksesi ylös ja siirtyy seuraavaan kysymykseen. Session päätyttyä näet tilastot.

### Miksi pelata 

Session tarkoituksena on ujuttaa alitajuntaasi ajatus siitä, että olet hieno, täydellinen ihmisyksilö. Session aikana näkemäsi kannustavat tekstit (esim. "Olet ihan paras!") pörhältävät suoraan kriittiseen tarkasteluun kykenevän aivokuoresi ohi, sillä tuo ylempi portinvartija pidetään kiireisenä matemaattisten ongelmien avulla.

Periaate on sama kuin näpistyksissä; yksi vie uhrin huomion, toinen näpistää lompakon laukusta. Tässä tapauksessa matemaattiset ongelmat vievät tiedon kriittiseen tarkasteluun kykenevän aivo-osan huomion, ja kannustavat tekstit kiitävät suoraan alitajuntasi perukoille. Siellä ne alkavat kasvaa ja kukoistaa, tehden sinusta onnellisen ihmisen.

Jotta huijaus olisi täydellinen, on tärkeää, että keskityt yksinomaan numeroiden etsimiseen ja yhteenlaskemiseen. Sinun ei tarvitse lukea tekstiä - riittää, että silmämääräisesti skannaat tekstin joukossa lymyilevät numerot. Alitajuntasi hoitaa loput.

Kuulostaako ylläoleva naurettavalta? Niin minustakin. Sillä ei ole mitään merkitystä. Kyseessä on täysin puhdasverinen "hack" - näppärä pieni kikka, joka perustuu aivojen toiminnassa olevaan "reikään". Aivot tekevät Sinulle vastaavia temppuja harvasen päivä (kuinka monta uudenvuodenlupausta olet romuttanut hetken mielijohteesta?). Ole siis armoton ja puijaa itsesi onnelliseksi. Luit oikein - koko terapia perustuu puhtaaseen itsehuijaukseen, joka suoritetaan toiston voimalla.

> Mutta onko sillä lopulta väliä miten tulet onnelliseksi? Terapia ei riko lakeja eikä satuta ketään. Joten miksi ei.

### Tiede taustalla
Terapia perustuu muutamaan tieteellisesti todennettuun tosiasiaan:

1. ylemmän aivokuoren tehtävä on filteroida sisääntulevaa informaatiota - eli erottaa tosi ja epätosi toisistaan

2. mitä kiireisempi ylempi aivokuori on, sitä huonommin erottelu onnistuu
alempi aivokuori (ns. alitajunta) uskoo kaiken, sillä se ei kykene kriittiseen ajatteluun
onnellisuuden tunne on peräisin alemmalta aivokuorelta, eli alitajunnasta.

Kaiken lähtökohta on siis päästä ensimmäisen portinvartijan ohi. Useimmat terapiat menevät metsään jo tässä. Ne yrittävät rauhallisesti ja rationaalisesti selventää potilaalle, että "hei, kaikki on hyvin". Ei auta. Sama kuin yrittäisi lentopelkoisen parantaa näyttämällä tilastoja lentoturvallisuudesta. Ei vain toimi.

Ongelma ei ole tietoisen mielen puolella, joten vetoaminen tietoiseen mieleen on ajanhaaskausta. Kyllä masentunut ihminen tietoisesti tietää, että "kaikki on hyvin" ja että "on lottovoitto asua Suomessa". Mutta silti hän on masentunut. Miksi? Koska masennus asuu alemmalla aivokuorella. Kaikki tunteet elävät alemmalla aivokuorella.